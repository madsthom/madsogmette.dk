---
title: Catania --> Acireale --> Taormina
author: Mads&Mette
date: '2018-04-20'
slug: catania-acireale-taormina
categories: []
tags: []
---

### De sidste dage i Catania

(Dette er et langt opslag, så sæt dig godt til rette!)

Mandag og tirsdag var ikke begivenhedsrige, da Mette var syg. Onsdag d. 11. april var vi dog klar til at gå på opdagelse igen! Vi brugte dagen på at gå op ad hovedgaden Via Etna og vi fandt nogle store supermarkeder, hvor vi fandt lidt mad som vi tager med os videre på campigpladsen. Vi tog et lille testrun på cyklerne ned ad stranden og vi nåede helt ned til lufthavnen, før vi vendte om igen. Super skøn tur i aftensolen. 

<img src = "/img/P1000394.JPG", width = "408" height = "544">

### Camping ved Acireale og Mt. Etna

Torsdag d. 12. april, kl. 10:00, cyklede vi mod La Timpa International Camping. Vi cyklede langs kysten og der var faktisk cykelsti lidt ad vejen (selvfølgelig med store afspærringer, så folk ikke kan bruge det som parkering, da de ellers parkerer alle steder, de kan komme til)! Dejlig tur, og billisterne er faktisk bedre til at holde afstand end forventet! Vi cyklede helt klart for sent afsted, da solen nåede at blive meget varm, så det var utrolig hårdt. 

<img src = "/img/P1000423.JPG", width = "544" height = "408">

Lige før Acireale mødte vi en anden rytter på vejen, som hedder Alessandro. Han tog os med hen på sin yndligscafé for at få ægte siciliensk lokalmad: Granita (en lokal is uden mælk) og Brioche (en stor bolle, som smager lidt af pandekager). Vi fik masser af råd af ham omkring Italien og seværdighederne på Sicilien! 

<img src = "/img/P1000696.JPG", width = "544" height = "408">

Vi satte telt op på campingpladsen og gik på opdagelse i Acireale. Campingpladsen ligger ikke i Acireale, men i en lille flække kaldet Santa Maria, så vi må gå et godt stykke opad igennem en masse hårnålesving for at komme op til den store by. Utrolig god beliggenhed til vores telt - bogstavelig talt lige over kysten! 

<img src = "/img/P1000715.JPG", width = "544" height = "408">

<img src = "/img/P1000517.JPG", width = "544" height = "408">

Fredag og lørdag har vi slappet af og brugt vores tid sammen med et fransk par i slutningen af 20'erne, som har slået telt op ved siden af os. De er rigtig søde og hedder Charlotte og Florian. Og vi har endelig fundet klipklapper! Meget vigtigt på en campingplads! Flo og Charlot vil også gerne se Etna, og tilfældet ville det, at campingpladsen arrangerer guidede ture derop, så vi har alle fire meldt os på til søndag! 

ETNA søndag d. 15. april! Fantastisk dag! Vores guide hentede os kl. 9:30 på campingpladsen. Vi var afsted med Flo og Charlot og to ældre turister fra Spanien. Første stop var Valle del Bove, som er en stor flod af lava fra et af de nyere udbrud. Vores guide fortalte om, hvordan østkysten af Sicilien var blevet skabt af Etna i tidernes morgen. Vulkanen er skabt i sammenstødet mellem den europæiske og afrikanske plade, så jorden er både afrikansk og europæisk! Vulkanen flytter sig vestpå, så en dag vil den være i Palermo! 

<img src = "/img/P1000577.JPG", width = "544" height = "408">

Andet stop var i vejkanten på en lille p-plads, hvor det var tid til at besøge en lavahule under jorden! Vi fik hjelme og lys på og begav os ned i den underjordiske gang af lava. Det var overraskende stort indvendigt og mange meter højt til loftet de mest åbne steder. Loftet var fyldt med små dryp af det, der engang har været flydende sten. Gangen var 200 meter lang. Man gætter på at der er flere tusinde lavagange rundt på Sicilien, men man kan ikke finde dem, da de er umulige at se, hvis der ikke er naturlige huller til overfladen (vi fik en meget teknisk forklaring på, hvordan hulerne bliver skabt, men det er for svær at gengive på tekst..). 

<img src = "/img/P1000601.JPG", width = "544" height = "408">

Tredje stop var ved Etnas hovedkratere, hvor der er en stor restaurent og busholdepladser. Vi fik vandrestave og begav os afsted! Vi startede med at følge stierne, men indså hurtigt, hvorfor det var det helt rigtige valg at have guide med: vi var off-road!! Og det er altså farligt uden guide, da vi gik forbi en virkelig dårligt afspærret lodret skakt ned i jorden på 300 m. - som vores guide sagde: "game over", hvis man falder derned! Sne om vinteren gør det ekstra farligt at stå off-road på ski og flere har mistet livet i disse farlige huller. 

<img src = "/img/P1000618.JPG", width = "544" height = "408">

Vi passerede flere kratere og fik en masse information om jordens sammensætning af forskellige farverige mineraler og metaller. Vi nåede endelig vores mål og spiste frokost højt oppe ved et af de store kratere. Der var sne, så drengene skulle selvfølgelig lige smide et par bolde efter hinanden ;). Vi skulle jo ned igen og det hurtigste var da at løbe! Der var en stor skråning fyldt med bittesmå sten, nærmest sand af lava, som vi løb nedad - vildt morsomt og grænskeoverskridende!

<img src = "/img/P1000627.JPG", width = "544" height = "408">

<img src = "/img/P1000641.JPG", width = "544" height = "408">

<img src = "/img/P1000678.JPG", width = "544" height = "408">

(i baggrunden kan man næsten se hele vores off-road rute - afstandene er store, så lad jer ikke snyde). 

Vi fik sagt stor tak til vores guide for en uforglemmelig dag - helt klart pengene værd (60 euro pr. mand)! Det skulle have taget 6 timer, fra 9-15, men vi var vist først hjemme lidt i 18! Vi hyggede med aftensmad, vin og øl på pizzariaet på campingpladsen med Charlot og Flo. De tog videre dagen efter, så vi var alene igen og hyggede i det gode vejr. 

### To dage i Taormina

Torsdag d. 19. april: Vi stod op kl. 7, pakkede teltet sammen og cyklede afsted mod Taormina! Ca. 40 km. dejlig cykeltur langs kysten. Vi cyklede igennem en masse små hyggelige byer og en stor plantage, hvor de gror palmer, aloe vera, blomster og frugttræer. Dejlig fladt, indtil vi nåede kanten af Taormina... Det er en lille by, som ligger på toppen af et lille bjerg (alt er jo bjerge, da vi er ved foden af Etna, men den her by er bygget oppe på en top). Vi måtte trække hele vejen, og på et tidspunkt var der er stigning på 16 % - det kan man altså ikke cykle op ad med 15-20 kg. baggage! Vores lejlighed er dog utroligt skøn og man betaler virkelig for udsigten. Det er en meget dyr og turistet by, og mange kendte bruger deres sommerferier her (lidt ligesom skagen). Vi er her to dage, og det er rigeligt! 

<img src = "/img/P1000753.JPG", width = "408" height = "544">

(udsigten fra vores lille franske altan)

Fredag d. 20. april: vi har sovet godt - I EN SENG! Vi stod sent op og gik rundt i byen. Vi besøgte Teato Greco, som er ruiner af et gammelt græsk teater. Igen: man betaler virkelig for udsigten, da den er helt fantastisk deroppe fra! 

<img src = "/img/P1000822.JPG", width = "544" height = "408">

Vi fik en dejlig frokost ude, dog kom vi af med 30 euro, som er det dyreste vi har betalt for mad hernede! Men vi havde årsdag i går, 6 år, så vi retfærdiggjorde den dyre frokost med det ;) 

<img src = "/img/P1010053.JPG", width = "544" height = "408">

Siesta i lejligheden, inden vi gik ned mod stranden og Isola Bella, som er endnu en turistattraktion. 

<img src = "/img/P1010099.JPG", width = "544" height = "408">

Skønt, skønt, vejr hele dagen og vi har da også fået vasket lidt tøj, nu hvor vi endelig har en vaskemaskine! Vi spiser billig aftensmad i lejligheden og gør os klar til i morgen, hvor vi cykler mod Messina, hvor vi har fundet en billigere lejlighed end her! 

Kram og knus,
Mette & Mads <3 